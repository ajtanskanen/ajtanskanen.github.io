---
title: 'Eläkejärjestelmän kestävyyttä tarpeen vahvistaa'
date: 2022-10-13
permalink: /posts/2022/10/pts/
image: /images/pts/2men.png
largeimage: /images/pts/2men.png
summary: 'Eläkelaskelmat | ETK:n vuoden 2022 arvio eläkejärjestelmän pitkän aikavälin näkymistä'
tags:
  - työeläke
  - ETK
  - PTS
---

Eläketurvakeskus julkaisi torstaina 13.10.2022 [uudet laskelmansa työeläkkeiden tulevaisuudesta](https://www.julkari.fi/handle/10024/145345). Niissä maksupaine on lieventynyt 
hyvien sijoitustuottojen ansiosta, mutta samalla vakuutettujen eläkemaksuille saama tuotto heikentyneet ja 
tulevaisuuden näkymät synkenneet. Tarve tehdä eläkejärjestelmää vahvistavia ja tehostavia uudistuksia ei ole kadonnut minnekään.

![](/images/pts/2men.png)

Työeläkemaksu
=====

Lähdetään liikkeelle työeläkemaksusta (Kuvio 1), jonka nostopaine on selvästi pienempi kuin aiemmin (Kuvio 1 ja Kuvio 2).
[Vuoden 2019 ETK:n pitkänaikavälin laskelmassa](https://www.julkari.fi/handle/10024/137763) maksun nostopaine oli jopa 6 prosenttiyksikköä, nyt nostopaine on 
noin 1,8 prosenttiyksikköä.
Ero on merkittävä. Se ei selity eläkemenolla, jonka kehitys on molemmissa laskelmissa 
oleellisesti samanlainen. Keskeinen ero laskelmissa on alkutilanteen varojen määrä.

![](/images/pts/maksu.png)
Kuvio 1. TyEL-meno ja -maksu suhteessa palkkasummaan ETK:n pitkänaikavälin laskelmassa 2022 työeläkejärjestelmä TyELissä

![](/images/pts/maksu2019.png)
Kuvio 2. TyEL-meno ja -maksu suhteessa palkkasummaan ETK:n pitkänaikavälin laskelmassa 2019 työeläkejärjestelmä TyELissä

Maksu myös saavuttaa huipputason tarkasteluperiodilla toisin kuin aiemmissa ETK:n laskelmissa. Aiemmin maksu on jatkanut monotonisesti kasvuaan laskentaperiodin loppuun asti. 
Tuoreen laskelman maksuhuippu tosin saavutetaan vasta vuonna 2085. 

![](/images/pts/2019_vs_2022.png)
Kuvio 3. TyEL-maksu suhteessa palkkasummaan vuosien 2019 ja 2022 ETK:n laskelmissa

Sijoitustuotot ja rahastointi
====

Viime vuosina sijoitustuotot ovat olleet hyviä (Kuvio 3), mikä selittää varojen määrän laskelman alkutilanteessa. 

![Reaalituotot](/images/pts/tuotot_toteuma.png)
Kuvio 3. Reaaliset tuotot TyELissä vuosina 1/2006 - 6/2022.

Korkean inflaation vuoksi vuoden 2022 heinäkuun alkuun mennessä tulleet tuotot ovat reaalisesti erittäin heikot.
Nämä tuotot ovat mukana myös ETK:n laskelmissa.

Työeläkejärjestelmän kehittäminen on pitkäjänteistä puuhaa. Vuoden 2014 uudistuksessa sovittiin sijoitusriskin
lisäämisestä, kun osaketuottosidonnaista vastuuta OLVia nostettiin 10 prosentista 20 prosenttiin. Osin sen ansiosta
työeläkelaitokset ovat saaneet parempia tuottoja. Paremmat tuotot taas näkyvät aiemmasta kohonneena rahastointiasteena (Taulukko 1).

![IRR PTS-2019](/images/pts/rahastointi.png)
Taulukko 1. Yksityisten alojen TyEL-eläkejärjestelmän rahastointiaste ETK:n pitkänaikavälin laskelmissa 2022

Toisin asiaa voi kuvata katsomalla työeläkeyhtiöiden varoja ja vastuuvelkaa. Varat kasvavat enemmän
kuin työeläkelaitosten vastuulla oleva vastuuvelka, joka kuvaa eläkkeiden maksamiseen tarkoitettujen rahastojen nykyarvoa.

![](/images/pts/varat.png)
Kuvio 4. TyEL-varat varat ja vastuut suhteessa palkkasummaan

Toisaalta nykyiset rahastointisäännöt kerryttävät työeläkejärjestelmään paljon vakavaraisuutta varsinaisten
vanhuuseläkerahstojen sijaan. ETK:n kuvioiden perusteella voi laskea, millaisella vakavaraisuudella työeläkeyhtiöt 
laskelman mukaan keskimäärin toimivat (Kuvio 5). 
Siitä näkyy, että varojen kasvusta merkittävä osa on vakavaraisuuspääoman kasvua.

![IRR PTS-2019](/images/pts/vakavaraisuus_arvio.png)
Kuvio 5. TyEL-työeläkelaitosten vakavaraisuus suhteessa vastuisiin

Sijoitustuotot riippuvat sijoitusjakaumasta: mitä riskipitoisempi sijoitusjakauma, sitä parempia ovat tuotot.
Sijoitusjakauman riskipitoisuutta taas säädetään markkinanäkemyksen ja riskinkantokyvyn perusteella. Laitoksen vakavaraisuus
taas määrittää riskinkantokykyä. Huolimatta kasvavasta vakavaraisuudesta, ETK:n laskelmissa ei ole oletettu sijoitusriskitason
nousevan.

Laskelman mukaan työeläkejärjestelmässä vakavaraisuudessa on noin 38 prosenttia suhteessa vastuisiin.
Kun muistetaan, että työeläkeyhtiön vastuuvelassa on mukana myös puskuriluonteinen tasausvastuu, 
on erittäin suuri osa eläkejärjestelmän varoista puskuroimassa riskejä. 
Olisiko mitenkään löydettävissä tehokkaampi tapa kantaa riskiä kuin suurilla puskureilla?

Riskitaso
=====

Sijoitusriskitasoa nostettiin vuoden 2017 eläkeuudistuksessa. Sen ansiosta maksun nousupainetta on leikattu
merkittävästi. Voisiko samaa tietä jatkaa eteenpäin? Entä, jos osakepainoa nostetaan 10 prosenttiyksikköä?
Miten se vaikuttaisi pitkän aikavälin tuottoon? Entä 20 prosenttiyksikköä?

![](/images/pts/tuotot_etk_70_80.png)

Taulukko 3. Työeläkeyhtiöiden sijoitusjakauma prosentteina ja ETK:n PTS-2022 laskelmassa arvioidut tuotot 
prosentteina: (a) ETK:n käyttämä sijoitusjakauma; (b) osakepaino nostettu 70 prosenttiin; (c) osakepaino nostettu 80 prosenttiin.

Jos osakepainoa nostettaisiin 10 prosenttiyksikköä ja samalla luovuttaisiin heikosti tuottavista
joukkovelkakirjoista, kasvaisi sijoitustuotto 0,42 prosenttiyksikköä. Vastaavasti osakepainon 20 prosenttiyksikön nosto
kasvattaisi sijoitustuottoa 0,82 prosenttiyksikköä. Tällaisilla sijoitustuoton parannuksilla olisi merkittävä vaikutus maksutasoon.

Kun TyELin varojen määrä suhteessa palkkasummaan on noin 2,5 kertainen, tarkoittaa yhden prosenttiyksikön korkeampi tuotto
noin 2,5 prosenttiyksikköä maksussa. Kuviossa 6 esitetään ETK:n arvio tuottojen vaikutuksesta maksuun. 
Korkea tuotto on 1,2 prosenttiyksikköä korkeampikuin peruslaskelmassa, matalassa tuotossa vastaavasti 1,2 prosenttiyksikköä matalampi.

![](/images/pts/tuottovariaatio.png)
Kuvio 6. ETK:n arvio sijoitustuottojen vaikutuksesta työeläkemaksuun. 

Korrelaatio TyELin nimellisten vuosituottojen ja S&P 500:n vuosituottojen välillä on korkea, noin 93 prosenttia vuosina 2006-2022.
Tämä siitä huolimatta, että kuvassa S&P 500 on esitetty dollarimääräisenä.

![](/images/pts/sp500_vs_tyel.png)
Kuvio 6. TyELin nimelliset tuotot verrattuna S&P500:n nimellisiin tuottoihin

Sukupolvien välinen oikeudenmukaisuus
=====

Kun ETK:n laskelmista katsoo eri sukupolvien saamia arvioituja tuottoja, ovat ne laskeneet. Uusimmat arviot 
reaalisista tuotoista 1970-luvun jälkeen syntyneille ovat
aiempaa heikompia, noin 1,6 prosenttia miehille ja 2,1 prosenttia naisille (Kuvio 7).
Aiemman arvion mukaan 70-luvun jälkeen syntyneet miehet saivat työeläkemaksulle noin 1,8 prosentin reaalisen tuoton 
ja naiset noin 2,5 prosentin tuoton (Kuvio 8).

Työeläkemaksun alemman tason pitäisi parantaa sisäisiä tuottoja. Samalla inflaatio-oletus on nostettu 2,0 prosenttiin (aiemmin 1,6 prosenttia)
ja ansiotason reaalikasvu alennettu 1,2 prosenttiin (aiemmin 1,5 prosenttia). 
Tällöin eläkekarttumat jäävät reaalisesti pienemmiksi suhteessa maksuihin, jolloin myös sisäiset tuotot jäävät pienemmiksi.

Tätä selittää ainakin osin ansiotason aiempaa pienempi kasvu.

![IRR PTS-2019](/images/pts/irr2022.png)
Kuvio 7. Eläkemaksujen sisäinen reaalituotto ETK:n pitkänaikavälin laskelmassa 2022

![IRR PTS-2019](/images/pts/irr2019.png)
Kuvio 8. Eläkemaksujen sisäinen reaalituotto ETK:n pitkänaikavälin laskelmassa 2019

Jos tuotoissa huomioitaisiin kansaneläke, takuueläke ja verot, olisivat sisäiset tuotot lähempänä nollaa tai jopa
negatiivisia ([Tanskanen](http://localhost:4000/posts/2022/08/tyoelakemaksun-maltillinen-tuotto/), 2022).

Johtopäätökset
=====

Eläkejärjestelmä on aiempaa paremmassa kunnossa rahoituksellisesti. Silti haasteita riittää: työvoima hupenee syntyvyyden
laskiessa ja maahanmuuton ollessa aiemmin arvioitua pienempää. Samaan aikaan talouden näkymät ovat sumuiset
ja huoli taantumasta ovat kasvaneet. Eläkejärjestelmän rahoitus lepää edelleen sen varassa, että Suomessa kannattaa tehdä
työtä, vaikka sijoitustuottojen merkitys eläkkeiden rahoitukseen on kasvanut. 

Tarvitaan

- Nykyistä tuottohakuisempaa sijoitustoimintaa
- Pitkäjänteistä rahastointia nykyistä paremmin tukeva tehokas taserakenne
- Automaattisia vakauttajia pitämään maksua vakaana

Lähteitä
======

- Tikanmäki H., Reipas K., Lappo S., Merilä V., Nopola T., Sankala M. (2022) [ Lakisääteiset eläkkeet - pitkän aikavälin laskelmat 2022](https://www.julkari.fi/handle/10024/137763), Eläketurvakeskus
- Tikanmäki H., Lappo S., Merilä V., Nopola T., Reipas K., Sankala M. (2019) [ Lakisääteiset eläkkeet: pitkän aikavälin laskelmat 2019](https://www.julkari.fi/handle/10024/145345), Eläketurvakeskus
- Tanskanen, A. (2022) [Onko työeläkemaksun sisäinen tuotto liian maltillinen?](http://localhost:4000/posts/2022/08/tyoelakemaksun-maltillinen-tuotto/)

