---
title: 'Väestörakenne muuttuu matalan syntyvyyden ja maahanmuuton seurauksena'
date: 2024-4-3
permalink: /posts/2024/4/migration/
summary: 'Blogi | Syntyvyys on romahtanut 33 prosenttia vuoden 2010 jälkeen. Samaan aikaan maahanmuutto on kasvanut reippaasti ja väestö kasvaa enemmän maahanmuuton ansiosta kuin syntyvyyden. Miltä näyttää Suomen väestön tulevaisiin?'
tags:
  - syntyvyys
  - maahanmuutto
---
Viimeaikaisen matalan syntyvyyden ja korkean maahanmuuton jäädessä pysyväksi tilaksi Suomen väestörakenne muuttuu melko nopeasti. Väestö ei maahanmuuton ansiosta pienene,
kuten muuten kävisi matalan syntyvyyden seurauksena. Pitkällä aikavälillä suurin osa suomalaisista on ulkomaalaistaustaisia, mutta myös suomalaistaustaisten määrä 
kasvaa merkittävästi. 

Korkea maahanmuutto ja matala syntyvyys
======

Vuonna 2010 kokonaishedelmällisyysluku oli 1,87 lasta naista kohden elämän aikana. Vuonna 2023 kokonaishedelmällisyysluku oli 1,25 lasta naista kohden elämän aikana. 
Syntyvyys on siis laskenut 33 prosenttia 13 vuoden aikana. Muutos on raju (Kuvio 1). Samaan aikaan maahanmuutto on kasvanut. Vuosi 2023 oli maahanmuuton ennätysvuosi
Suomessa: Suomesta muutti pois 13 400 ihmista ja Suomeen muutti 71 900 ihmistä. 

![Väestörakenne](/images/migr/tfr.png)<br>
_Kuvio 1. Kokonaishedelmällisyysluvun kehitys._

Vuonna 2010 alkoi kokonaishedelmällisyysluvun lasku, joka pysähtyi hetkellisesti koronavuoteen 2020 ja kääntyi hetkelliseen nousuun 2021. Lasku kuitenkin jatkui 2022 ja 2023.
Vuoden 2024 alussa on pieniä merkkejä siitä, että lasku saattaa pysähtyä.

![nettomaahanmuutto](/images/migr/nettomaahanmuutto.png)<br>
_Kuvio 2. Nettomaahanmuutto ja syntyneiden lukumäärä._

Nettomaahanmuutto alkoi kasvaa nopeasti Korona-vuonna 2020, ja vuonna 2021 nettomaahanmuutto nousi tasolle, jota ei ole ennen Suomessa nähty. Vuonna 2023 nettomaahanmuutto nousi
syntyneiden määrää korkeammaksi (Kuvio 2): Suomessa syntyi 44 000 lasta ja maahan muutti 58 000 ihmistä enemmän kuin täältä muutti pois. 
Jos nämä suhteet säilyisivät, olisi pitkällä aikavälillä 57 prosenttia Suomessa asuvista muualta muuttaneita.

Väestöennuste
===

Helsingin Sanomat nosti maahanmuuton vaikutuksen Suomen väestörakenteeseen esille [Juha-Pekka Raesteen juttusarjassa](https://www.hs.fi/talous/art-2000010098112.html). Siinä esiteltiin laskelmia, joiden mukaan nykyinen suomalaistaustainen väestö jälkeläisineen vähenee alle miljoonan vajaassa sadassa vuodessa. Tarkastellaan kohta, onko todella näin, mutta
ensin Tilastokeskuksen määritelmät:

> *Ulkomaalaistaustaisia* ovat ne _"henkilöt, joiden molemmat vanhemmat tai ainoa tiedossa oleva vanhempi on syntynyt ulkomailla"_.<br>
>
> *Suomalaistaustaisia* ovat kaikki ne _"henkilöt, joilla vähintään toinen vanhemmista on syntynyt Suomessa."_ 

On oleellista määritellä täsmällisesti, mitä tarkastellaan. 

Nykyiset suomalaistaustaiset ja heidän jälkeläistensä määrä
---
Tarkastellaan aluksi nykyisiä suomalaistaustaisia ja heidän jälkeläisiään. Oletetaan, että suomalaistaustaiset ja ulkomaalaistaustaiset eivät muodosta parisuhteita ja saa yhteisiä lapsia. 
Näin oletettiin [HS:n laskelmissa](https://www.hs.fi/talous/art-2000010098112.html). Näissä laskelmissa kokonaishedelmällisyysluku on 1,25, ja elinikä kasvaa kuolleisuuden vähentyessä (toisin kuin [HS:n laskelmissa](https://www.hs.fi/talous/art-2000010098112.html)). Nettomaahanmuutto ei vaikuta tähän laskelmaan.

![Väestörakenne](/images/migr/suomalaistaustaisia.png)<br>
_Kuvio 3. Nykyiset suomalaistaustaiset ja heidän muiden suomalaistaustaisten kanssa saamien lasten määrä._

Laskelma näyttää _vain_ nykyisten suomalaistaustaisten ja heidän muiden nykyisten suomalaistaustaisten tai nykyisten suomalaistaustaisten jälkeläisten kanssa saamien lasten määrän.
Laskelmassa siis oletetaan, että suomalaistaustaiset ja ulkomaalaistaustaiset eivät saa yhteisiä lapsia. 
Ulkomaalaistaustaisesta, hänen lapsistaa tai lastenlapsista ei laskelmassa myöskään voi tulla suomalaistaustaista. Seuraavaksi analysoidaan, mikä vaikutus näillä seikoilla on.

Parisuhteet
---
Jos tarkastellaan nykyisiä suomalaistaustaisia ja heidän muiden suomalaistaustaisen kanssa saamiaan jälkeläisiään, jätetään huomiotta myös suomalaistaustaisten yhdessä
ulkomaalaistaustaisten kanssa saamat lapset, jotka myös lasketaan suomalaistaustaisiksi (kts Tilastokeskuksen määritelmä). 
[Tilastokeskuksen blogin mukaan](https://www.stat.fi/tup/vl2010/art_2013-09-17_001.html) "vajaa kolmannes kaikista ulkomaalaistaustaisista perheistä on sellaisia, joissa kumpikin puoliso on syntynyt ulkomailla. Lähestulkoon yhtä suuri osuus on perheitä, joissa nainen on syntynyt ulkomailla ja mies Suomessa. Reilussa neljänneksessä ulkomaalaistaustaisista perheistä mies on syntynyt ulkomailla ja nainen Suomessa. Loput perheistä ovat yhden vanhemman perheitä, jotka koostuvat ulkomailla syntyneestä vanhemmasta – yleensä äidistä – sekä hänen lapsistaan." 

Tässä laskelman kannalta oleellinen luku on se, kuinka moni ulkomaistaustainen nainen saa lapsen suomalaistaustaisen miehen kanssa. 
Blogin mukaan noin puolet niistä perheistä, joissa nainen on
ulkomaalaistaustainen, on mies suomalaistaustainen vuonna 2012. Tämä ei vielä suoraan tarkoita, että sama luku pätisi ulkomaalaistaustaisiin äiteihin. Oletetaan varovaisesti, että
kolmannes ulkomaalaistaustaisista naisista saa lapsen suomalaistaustaisen miehen kanssa tällä hetkellä. 

![Väestörakenne](/images/migr/population_vrt.png)<br>
_Kuvio 4. Väestön määrä jaettuna suomalais- ja ulkomaalaistaustaisiin. Suomalaistaustaisia on kaksi versiota: yllä kuvattu HS:ssä tarkasteltu versio ja Tilastokeskuksen määritelmän mukainen versio, jossa parisuhteet ulkomaalaisten kanssa on huomioitu._

Oletetaan sitten, että suomalais- ja ulkomaalaistaustaiset solmivat keskenään parisuhteita ja saavat lapsia. Alussa 30 prosentilla ulkomaalaistaustaisisten äitien lapsilla on suomalaistaustainen isä. Jatkosta oletetaan, että parinvalinta muuttuu "värisokeaksi" 50 vuoden kulutessa. Tällöin puoliso valitaan väestöryhmien lukumäärien suhteessa.

Kun huomioidaan suomalais- ja ulkomaalaistaustaisten parisuhteet, näyttää suomalaistaustaisten määrä huomattavasti suuremmalta kuin HS:n jutussakin esitetty 
nykyisten suomalaistaustaisten jälkeläisineen määrä. Tämä myös tarkoittaa, että väestöt seikoittuvat, eivät niinkään korvaudu. 

Toisen polven ulkomaalaistaustaisten jälkeläiset
---

Tilastokeskuksen määritelmän mukaan kahden ulkomaalaistaustaisen henkilön Suomessa syntynyt lapsi on ulkomaalaistaustainen, 
mutta jos lapsi on syntynyt Suomessa, ovat Suomessa syntyneet lapsenlapset suomalaistaustaisia. 
Tällä on jonkin verran vaikutusta suomalaistaustaisten määrään pitkällä aikavälillä. Kuvio 5 näyttää, miten tämä edelleen kasvattaa suomalaistaustaisten määrää
kuvion 4 lisäksi. Kuviossa 5 ulkomaalaistaustaisten Suomessa syntyneitä lapsenlapsia kutsutaan _toisen sukupolven uusiksi suomalaistaustaisiksi_.

![Väestörakenne](/images/migr/population_vrt2.png)<br>
_Kuvio 5. Väestön määrä jaettuna suomalais- ja ulkomaalaistaustaisiin. Suomalaistaustaisia on kaksi versiota: yllä kuvattu HS:ssä tarkasteltu versio ja Tilastokeskuksen määritelmän mukainen versio, jossa parisuhteet ulkomaalaisten kanssa ja toisen sukupolven uudet suomalaistaustaiset on huomioitu._

Kun huomioidaan suomalais- ja ulkomaalaistaustaisten parisuhteet ja toisen sukupolven ulkomaalaistaustaisten lapset, näyttää suomalaistaustaisten määrä huomattavasti 
suuremmalta kuin HS:n jutussa esitetään. Näin siis vaikka syntyvyys ei nykytasolta nousisi. 

Väestörakenne
======

Entä miltä väestörakenne näyttää erilaisilla maahanmuutto- ja syntyvyysoletuksilla? Tarkastellaan seuraavassa kolmea skenaariota, joissa varioidaan syntyvyyden ja
nettomaahanmuuton tasoa. 

Skenaario 1: Matala syntyvyys ja korkea maahanmuutto
----

Skenaariossa nettomaahanmuutto on 58 000 ja kokonaishedelmällisyysluku 1,25. 

![Väestörakenne](/images/migr/segregation.gif)<br>
_Kuvio 6. Väestörakenne vuosina 2022-2200. Suomalaistaustainen väestö (tummanvihreä), ulkomaalaistaustainen (vaaleanvihreä) ja ulkomaalaistaustainen 2. sukupolvi (keltainen)._

Maahanmuuttajat ovat usein yli 20-vuotiaita, joten maahanmuutto vaikuttaa myös väestörakenteeseen. Tästä johtuu väestön määrän kasvu iän noustessa aina kuviossa 5.
Lasten määrä on jatkossa maahanmuuton seurauksena pienempi kuin 3-kymppisten määrä.

Skenaario 2: Korkea syntyvyys ja korkea maahanmuutto
----

Entä jos palattaisiin vuoden 2010 syntyvyyden tasolle? Se, miten tämä onnistuisi on epäselvää, mutta oletetaan: kokonaishedelmällisyysluku 1,87.
Skenaariossa nettomaahanmuutto on 58 000 henkilöä vuodessa.

![Tuotot](/images/migr/high58000.gif)<br>
_Kuvio 7. Väestörakenne korkean syntyvyyden Suomessa_

Skenaariossa väestön kasvu tulee pääasiassa korkeammasta syntyvyydestä, vaikka myös maahanmuutto kasvattaa väestöä.

Skenaario 3: Matala syntyvyys ja maltillinen maahanmuutto
----

Skenaariossa 3 nettomaahanmuutto 30 000 ja kokonaishedelmällisyysluku 1,25. Verrattuna vuoteen 2023 on nettomaahanmuutto maltillista. 

![Tuotot](/images/migr/medium30000.gif)<br>
_Kuvio 8. Väestörakenne matalan syntyvyyden ja 30 000 nettomaahanmuuton Suomessa_


Vertailu
---

Korkea maahanmuutto kasvattaa väestöä, vaikka syntyvyys on laskenut. Myös 30 000 henkilö vuodessa oleva nettomaahanmuutto pitää Suomen väestön nykytasolla koko tarkasteluperiodin 
huolimatta matalasta syntyvyydestä.

![Tuotot](/images/migr/vertailu_pop.png)<br>
_Kuvio 9. Väestön määrä kolmessa skenaariossa_

![Tuotot](/images/migr/vertailu_orig.png)<br>
_Kuvio 10. Suomalaistaustaisten lukumääriä kolmessa skenaariossa._

Suomalaistaustaisten määrä tulee kaikissa kolmessa skenaariossa laskemaan selvästi tarkasteluperiodilla. Muutos ei kuitenkaan ole dramaattinen.
Korkea maahanmuutto kasvattaa itse asiassa suomalaistaustaisten määrää verrattuna siihen, että maahanmuutto olisi pienempää. 
Tämä on seurausta siitä, että Suomeen muuttaneiden ulkomaalaistaustaisten lapset syntyvät
Suomessa. Heidän lapsensa lasketaan Tilastokeskuksen määritelmässä suomalaistaustaisiksi.

![Tuotot](/images/migr/vertailu_migr.png)<br>
_Kuvio 11. Ulkomaalaistaustaisten määrä kolmessa skenaariossa_

Ulkomaalaistaustaisten määrä Suomessa tulee kaikissa kolmessa skenaariossa kasvamaan reippaasti tarkasteluperiodilla. 

Miltä tulevaisuuden väestörakenne näyttää?
---

On vaikea uskoa, että syntyvyys tulee nousemaan nykyiseltä tasolta 1,26 (helmikuu 2024) ainakaan kovin nopeasti vuoden 2010 tasolle (1,87). Pientä nousua voi tapahtua, mutta 
pidän todennäköisempänä, että syntyvyys tulee hieman laskemaan. Maahanmuuton ennusteminen on ehkä vielä vaikeampaa. En usko nettomaahanmuuton pysyvän vuoden 2024 tasolla, mutta tuskin
nettomaahanmuutto laskee kuitenkaan kovin alas. Tällä perusteella skenaario 3: matala syntyvyys ja maltillinen maahanmuutto on minusta todennäköisin.

Seuraukset
===

Maahanmuutto kasvattaa Suomen väestöä enemmän kuin syntyvyys. Tällä on väistämättä vaikutuksia Suomen väestön rakenteeseen, jos maahanmuutto säilyy vuoden 2023 tasolla ja syntyvyys
pysyy matalalla tasolla tai jopa alenee. Fiksun politiikan tekeminen vaatii arvioita tulevaisuudesta, vaikka luotettavien ennusteiden tekeminen on vaikeaa. Yleensä tämä kierretään
kertomalla, että ei tehdä ennusteita vaan skenaarioita, joiden uskottavuus ja toteutumisen arviointi jää päätöksentekijän harteille. 

Syntyvyys
---

Syntyvyyteen on vaikea vaikuttaa. Taloudellisten keinojen vaikutus lasten hankintaan on osoittautunut [heikoksi tai ainakaan niitä ei tunneta](https://journal.fi/fypr/article/view/85090).
Kun useissa eri maissa syntyvyys on romahtanut samaan aikaan, on vaikea osoittaa maakohtaista syytä syntyvyyden pienenemiselle.
[Anna Rotkirch](https://www.hs.fi/talous/art-2000010262915.html) on argumentoinut, että keskeisenä tekijänä olisi älypuhelimet ja sosiaalinen media, mikä saattaa pitää paikkansa. Politiikkatoimilla (kuten 
esimerkiksi hedelmöityshoitojen maksuttomuus) lienee mahdollista jonkin verran kasvattaa syntyvyyttä mahdollistamalla ihmisille heidän toivomansa lapsiluku, joka tällä hetkellä [Väestöliiton kyselyn](https://www.vaestoliitto.fi/ajankohtaista/perhebarometri-valtaosa-suomalaisista-haluaa-ainakin-kaksi-lasta/) mukaan ylittää toteuman. Vaikutukset lienevät kuitenkin korkeintaan maltillisia.

Toinen keino, joka saattaisi vaikuttaa syntyvyyteen, on synnytyskokemuksen parantaminen. Kuulostaa hieman konsulttikieleltä, mutta aiheesta tehdyn [tutkimuksen](https://www.aka.fi/tietysti/tiesitko/vieko-huono-synnytyskokemus-tulevaisuuden-lapsihaaveet/) mukaan
kielteinen kokemus synnytyksessä on vähentänyt halukkutta hankkia uutta lasta. Tämänkin keinon vaikutukset kokonaissyntyvyyteen lienevät vähäiset.


Maahanmuuttajien integrointi
---

Maahanmuuttajien osuuden kasvu Suomen väestöstä korostaa maahanmuuttajien integroinnin tärkeyttä, koska Suomi kuitenkin tarvitsee työntekijöitä, eikä hyvinvointivaltion
säilyttäminen onnistu ilman että Suomessa tehdään työtä.
Fiksu idea maahanmuuttajien Suomeen integronnista on esimerkiksi juhlava kansalaisuusseremonia, joka kertoo kansalaisuuden saajille, että on oikeasti hienoa saada nimenomaan Suomen kansalaisuus. Tällaista ei tällä hetkellä ole.

Toinen integroinnin onnistumisessa korostuva seikka on kielenopetuksen tärkeys. Suomi tai ruotsi ei kumpikaan ole kaikkein helpoimpia kieliä, koska ne usein
poikkeavat maahanmuuttajien omasta kielestä. Vaikka Suomessa pärjää englannilla, on yhteiskuntaan integroitumisen vuoksi tärkeää oppia paikallinen kieli. Se myös sitoo
maahanmuuttajat yhteisöön. Tätä olisi syytä edistää sekä kepillä että porkkanalla. Voisiko kielenopiskelu (suomi tai ruotsi) olla pakollista kaikille Suomessa opiskeleville? Ja maksutonta
automaattisesti kaikille Suomessa työskenteleville?

Johtopäätökset
---

Tässä esitetyt laskelmat väestörakenteen muutoksesta tuskin ovat viimeinen sana. Ennusteet tulevat varmasti tarkentumaan, mutta
Suomen väestörakenne tulee muuttumaan näillä syntyvyys- ja maahanmuuttoluvuilla. Eikä se välttämättä ole huono asia tai ei ainakaan anneta siitä tulla sellainen.

