---
title: 'Työeläkemaksun sisäinen tuotto'
date: 2022-08-19
permalink: /posts/2022/08/työeläkemaksun-sisäinen-tuotto/
image: /images/dalle/ratikka.png
largeimage: /images/dalle/ratikka.jpg
summary: 'Blogi | Millaista tuottoa työeläkemaksu antaa? Miten maksunnousu tai -lasku vaikuttaa?'
tags:
  - työeläkkeet
    elinkaarimalli
    
  - tuotto
---

Sijoituksia tehtäessä aina mietitään, millaista tuottoa pääomalle saa. Työeläke on vakuutus, johon sisältyy suuri säästämiskomponentti.
On luontevaa kysyä, millaista tuottoa työeläkemaksulle saa eläkkeen muodossa. 

Sisäinen tuotto
======

Työeläkemaksu on 24,4 prosenttia palkasta. Työntekijän osuus siitä on keskimäärin xx prosenttia, työnantaja maksaa loput. 
Jos tämän verran varoja sijoittaisi osakkeisiin, tulisi varoille tuottoja osinkoina ja arvonnousuna. Työeläkemaksun sisäinen tuotto vastaa tätä
tuottoa. 

Työeläkemaksun sisäisen tuoton voi laskea vertaamalla eläkemaksuja ja vakuutetun saamia eläkkeitä. 
Esimerkki yksittäisten vakuutettujen työeläkemaksulle saamista elinkaarimallilla simuloiduista tuotoista on Kuviossa 1. 
Mediaanina työeläkemaksulle saatava tuotto on nykysäännöillä 2,2 prosenttia reaalisesti.
Reaalituotto siis on elinkustannusten kasvun päälle tulevaa tuottoa. 

![IRR:t](/images/irr/irr.png)
Kuvio 1. Elinkaarimallilla (Tanskanen, 2021) laskettuja sisäisiä tuottoja 

Kuviossa hajonta johtuu eliniän eroista ja erilaisista työurista. Tuloksiin vaikuttaa mm. se joutuuko henkilö työkyvyttömyyseläkkeelle
tai pitkäkestoiselle sairaspäivärahalle. Hajonta kertoo osaltaan työeläkkeen vakuutusluonteesta.

Myös Eläketurvakeskus on arvioinut eri ikäluokkien henkilöiden työeläkemaksulle saamia tuottoja.

![ETK:n arvio irr:stä](/images/irr/etk.png)
Kuvio 2. Eläketurvakeskuksen arvio työeläkemaksun sisäisestä tuotosta eri ikäluokille (ETK, 2021)

Miten maksu vaikuttaa tuottoon?
======

Työeläkemaksulle eläkkeenä saatavaan tuottoon vaikuttaa maksutaso prosentteina palkasta.
Jos työeläkemaksu nousee ilman etuuksien parantumista, tulee työeläkkeestä huonompi diili. Vastaavasti alempi työeläkemaksu
tarkoittaa parempaa tuottoa. Kuvio 3 vertailee sisäistä tuottoa 19; 24,4; ja 29 prosentin maksutasoilla. 

![Vertailu 3](/images/irr/vertailu3.png)
Kuvio 3. Vertailu sisäisistä tuotoista 19; 24,4; ja 29 prosentin työeläkemaksutasoilla

Jos maksutaso oli 19 prosenttial palkoista, olisi sisäinen tuotto 3,1 prosenttia reaalisesti. Tämän voi tulkita myös niin,
että jos täysin rahastoidussa eläkejärjestelmässä sijoitustuotto olisi 3,1 prosenttia reaalisesti, olisi maksu 19 prosenttia palkoista.
Tulos vastaa melko hyvin ETK:n arviota [Tikanmäki et al. 2016].

Jos taas rahastoinnista luovuttaisiin kokonaan ("meidän jälkeemme vedenpaisumus"), olisi maksu eläkemenon suuruinen, luokkaa 29 prosenttia.
Tällöin sisäinen tuotto heikkenisi noin 1,6 prosenttiin reaalisesti. Mallissa palkkojen kasvu on tämän suuruinen, ja
eläkemaksulleen saa tuotoksi palkkojen kasvun verran. Näin sen oikeastaan pitäisi ollakin jakojärjestelmällä rahoitetussa 
eläkejärjestelmässä, koska rahastointi on kannattavaa vain, jos sijoitustuotto ylittää palkkojen kasvun [esim. [Työeläkevakuuttajat Tela](https://www.tela.fi/tyoelakkeiden-rahoitus/rahoituksen-periaatteet/rahastointi/)].
Kuvio 5 esittää maksun ja sisäisen tuoton yhteyttä yleisemminkin.

![Vertailu 3](/images/irr/yhtsov_vs_pelkka.png)
Kuvio 4. Yhteensovitettu sisäinen tuotto verrattuna yhteensovittamattomasta työeläkkeestä laskettuun sisäiseen tuottoon

Työeläkkeen ja kansaneläkkeen yhteensovitus
======

Tämä ei vielä ole koko tarina. Suomen sosiaaliturvaan kuuluu myös kansaneläke (628 e/kk pariskunnille / 703 e/kk yksinasuvalle), joka yhteensovitetaan työeläkkeen kanssa. 
Kun työeläke ylittää 59 e/kk, vähentää ylimenevä osa kansaneläkettä puolet ylittävästä määrästä. 
Kansaneläkkeen lisäksi on vielä takuueläke 885 e/kk, joka maksetaan jos muut eläkkeet eivät ylitä takuueläkkeen tasoa.
Vaikka molempien tarkoitus on hyvä, heikentävät ne työeläkkeen kannustavuutta, koska pienituloiselle 
työeläkekarttuman kasvu ei välttämättä lisää juuri nettotuloja.
Tällöin henkilö joutuu maksamaan työeläkemaksua, mutta ei saa sille vastinetta.

Kuvio 4 esittää työeläkemaksun tuottoja, kun huomioidaan työeläkkeen ja kansaneläkkeen sekä takuueläkkeen yhteensovitus. 
Kuvio näyttää, että yhteensovitettujen tuottojen jakauma on enemmän vasemmalla ja leveämpi kuin yhteensovittamattomien tuottojen.
Tämä kertoo, että yhteensovitus heikentää työeläkejärjestelmän kannattavuutta selvästi.

![Vertailu 3](/images/irr/maksu_vs_irr.png)
Kuvio 5. Aggregaattina lasketun työeläkemaksun ja sisäisen tuoton välinen yhteys.

Onko työeläkemaksun tuotto hyvä?
======

Työeläkemaksusta saatava reilu 2 prosentin reaalituotto on maltillinen. Siihen liittyvä riski on maltillinen. Tässä mielessä
työeläkeen voi rinnastaa joukkovelkakirjasijoitukseen. Jos huomioidaan kansaneläkkeen ja takuueläkkeen yhteensovitus työeläkkeen kanssa, 
heikkenee työeläkkeen tuotto hyvin lähelle nollaa prosenttia reaalisesti.

Korkeampi työeläkemaksu ilman muutoksia etuuksiin heikentää maksulle saatavaa tuottoa. Vastaavasti alempi maksu parantaa maksun kannattavuutta.
Työeläkejärjestelmällä olisi varaa olla sijoitustoiminnassaan reilusti nykyistä riskihakuisempi. Kun eläkejärjestelmän kvartaali kestää
25 vuotta, on järjestelmällä varaa sietää suhdannevaihteluita ja parantaa nykyisiä sijoitustuottoja. Tämä olisi kaikkien etu.

Kirjallisuus
======

Eläketurvakeskus (2021) [Työeläkeindikaattorit 2021](https://www.julkari.fi/handle/10024/143130)

Tanskanen, A.J., Kotamäki, M. (2021) ["Lafferin käyrä heterogeenisessa populaatiossa – ja miksi verolajilla on väliä"](https://www.taloustieteellinenyhdistys.fi/wp-content/uploads/2021/10/KAK_3_2021_WEB-53-76.pdf) Kansantaloudellinen aikakauskirja 117 (3), 383-406.

Tikanmäki, H, Appelqvist, J, Reipas, K, Sankala, M, Sihvonen, H (2016) [Lakisääteiset eläkkeet: pitkän aikavälin laskelmat 2016](https://www.julkari.fi/handle/10024/131352)

Työeläkevakuuttajat Tela, [Työeläkkeiden rahastointi](https://www.tela.fi/tyoelakkeiden-rahoitus/rahoituksen-periaatteet/rahastointi/)