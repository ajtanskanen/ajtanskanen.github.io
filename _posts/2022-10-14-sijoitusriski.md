---
title: 'Pitäisikö työeläkkeissä sijoittaa osakkeisiin enemmän?'
date: 2022-10-26
permalink: /posts/2022/10/osakkeet/
image: /images/pts/2men.png
largeimage: /images/pts/2men.png
summary: 'Työeläkejärjestelmän tuotot ovat viime vuosina olleet hyvät. Tätä selittää osakepainon kasvu. Paljonko osakkeisiin on varoista sijoitettu?'
tags:
  - työeläke
  - osakkeet
  - sijoittaminen
---

Osakkeet ovat olleet työeläkeyhtiöille loistava sijoituskohde viime vuosina, vaikka kuluva vuosi onkin hieman synkempi.
Vuoden 2017 uudistuksessa osakesijoitusten osuutta lisättiin ja se on kannattanut hyvin. 
Varoja on kertynyt laskutavasta riippuen 5,0-6,2 miljardia euroa enemmän uudistuksen ansiosta. Mutta jäikö matka kesken?
Pitäisikö osakkeiden osuutta lisätä edelleen? Suora vastaus on kyllä, viimeisten 15 vuoden kokemukset osaketuotoista tukevat tätä
johtopäätöstä. Perustelut seuraavassa.

Työeläkejärjestelmän horisontti on pitkä. Viimeiset eläkejärjestelmän jo nyt karttuneista eläkeoikeuksista menevät vasta sadan vuoden päästä.
Eläkejärjestelmän on turha katsoa liikaa seuraavan neljännesvuoden tuottoja. Tähtäin pitää olla pidemmällä: työeläkkeissä
kvartaali kestää 25 vuotta. Tämä mahdollistaa nykyistä korkeamman sijoitusriskitason. 
Sijoitusten osakepainoa voisi nostaa ainakin 10 prosenttiyksikköä.

Eläkeuudistus 2017 
=====

Vuoden 2017 uudistuksessa osakepainoa nostettiin 10 prosenttiyksikköä. Karkeasti laskien sen vaikutus on toistaiseksi
ollut 6,2 miljardia euroa enemmän sijoitusvaroja TyELissä (2022 heinäkuun loppuun mennessä; Kuvio 1). 
Yhteensä TyEL-varoja on 150 miljardia euroa 

![Tuotot](/images/tuotot/OLVmatala_varat.png)<br>
Kuvio 1. Vuoden 2017 eläkeuudistus paransi myös sijoitustuottoja. OLV<2017 kertoo, mikä tilanne olisi ollut aiemmilla
sijoitussäännöillä. Toteutunut kertoo, mikä se on ollut uudistetuilla säännöillä.

Hyvien osaketuottojen ansiosta varoja on kertynyt selvästi enemmän. 
Kuviossa 1 esitetty laskenta perustuu [aiemman blogin laskentamalliin](/posts/2022/10/allokaatio/).

Entä jos osakepainoa olisi nostettu enemmän?
=====

Mitä olisi tapahtunut jos osakepainoa olisi nostettu enemmän vuoden 2017 eläkeuudistuksen yhteydessä? Entä jos osakepainoa olisi nostettu 
jo aiemmin, vuonna 2007? Olisiko eläkejärjestelmä selvinnyt Finanssikriisistä? Vai olisiko varoja merkittävästi nykyistä enemmän?
Näihin kysymyksiin etsitään vastausta seuraavassa.

Reippaampi uudistus 2017
-----

Mitä jos osaketuottosidonnaisuuden aste olisi nostettu 30 prosenttiin 20 prosentin sijasta vuonna 2017? 
Tällöin TyEL-varat olisivat kehittyneet kuvion 2 mukaisesti. Kokonaistuotto olisi ollut viime vuosina nykyistä selvästi parempi.
Työeläkevaroja olisi ollut kesällä 2022 noin 6,4 miljardia euroa enemmän.

![Tuotot](/images/tuotot/OLVkorkea_varat.png)<br>
Kuvio 2. Entä jos osaketuottosidonnaisuutta olisi nostettu 30 prosenttiin vuonna 2017?

Olisi näköjään kannattanut uskoa osakkeisiin vahvemmin. Se olisi kannattanut hyvin jo melko lyhyelläkin horisontilla.
Entä, jos olisi oltu hieman radikaalimpia jo vuonna 2007?

Kymmenen prosenttia lisää pidemmältä ajalta
-----

Alunperin tuottovaatimuksen osaketuottosidonnaisuus tuli voimaan 2007. Silloin tuottovaatimukseen lisättiin 10 prosenttia
osakepainoa. Tämä tarkoitti käytännössä, että työeläkelaitosten tuli kasvattaa osakepainoaan, että ne saavuttavat tuottovaatimuksen.
Jälkiviisaasti voi todeta, että jos heti olisi oltu reippaampia ja nostettu tuottovaatimuksen osakepaino suoraan 20 prosenttiin, 
olisi varoja merkittävästi enemmän (Kuvio 3). Kuvio 3 esittää varojen kehitystä, jos tuottovaatimuksen osakepaino olisi ollut vuodensta 2007 lähtien
kymmenen prosenttiyksikköä korkeampi kuin se on ollut.

![Tuotot](/images/tuotot/OLVplus10_varat.png)<br>
Kuvio 3. Varat OLV+10 -mallissa

Osakepainon kasvattaminen olisi lisännyt tuottojen heiluntaa. Finanssikriisissä 2008 kokonaistuoton pudotus olisi ollut suurempi kuin tapahtui.
Varat olisivat kuitenkin kriisin jälkeen kasvaneet pudotuksen kiinni 2013 ja vuonna 2022 varoja olisi ollut 8,6 mrd euroa enemmän kuin nyt on.
Geometrisesti lasketut tuotot olisivat kasvaneet 0,34 prosenttia 5,42 prosenttiin nimellisesti.

![Tuotot](/images/tuotot/OLVplus10_tuotot.png)<br>
Kuvio 4. Tuotot OLV+10

Tarkastellulla periodilla on ollut useita kriisejä, jotka ovat heijastuneet myös osaketuottoihin. Tämän pitäisi myös näkyä
kokonaistuottojen heikkoutena, mutta jokaisesta kriisistä osaketuotot ovat toipuneet vahvasti. Tällä periodilla osakkeisiin olisi
kannattanut sijoittaa tehtyä enemmän.

![Tuotot](/images/tuotot/OLVplus10_osake.png)<br>
Kuvio 5. Osakepaino OLV+10

Osaketuottosidonnaisuus kolmeenkymppiin vuodesta 2007
-----

Entä jos olisi tuottovaateen osakepaino olisi nostettu 30 prosenttiin vuonna 2007? Kuvio 6 näyttää, miten varat
olisivat tällöin kehittyneet.

![Tuotot](/images/tuotot/OLV30_varat.png)<br>
Kuvio 6. Varat OLV30 -mallissa

Osakepainon kasvattaminen olisi lisännyt tuottojen heiluntaa. Finanssikriisissä 2008 tiputus olisi ollut suurempi kuin OLV+10 -mallissa suuremmasta
osakepainosta johtuen. Varat olisivat kasvaneet pudotuksen kiinni vuoteen 2014 mennessä ja vuonna 2022 varoja olisi ollut 10,9 mrd euroa enemmän.
Geometrisesti lasketut tuotot olisivat kasvaneet 0,50 prosenttia 5,51 prosenttiin.

![Tuotot](/images/tuotot/OLV30_tuotot.png)<br>
Kuvio 7. Tuotot OLV30 -mallissa

Vaikka tämä uudistus olisi loppujen lopuksi tuonut enemmän varoja, olisi uskoa koeteltu vuosina 2008-2014. Jälleen tuotot ovat korkeammalla 
osakepainolla olleet paremmat kriiseistä huolimatta.

![Tuotot](/images/tuotot/OLV30_allo.png)<br>
Kuvio 8. Osakepaino OLV 30

Voisiko työeläkkeissä sijoittaa enemmän osakkeisiin?
=====

Vuosien 2005-2022 välillä on ollut monta kriisiä: Finanssikriisi, Eurokriisi, Koronakriisi ja Ukrainan sota.
Näistä huolimatta korkeampi osakepaino olisi tuottanut merkittävästi paremmin kuin toteuma. Tämä kertoo, että osakepainoa nostamalla
lienee edelleen mahdollista parantaa sijoitustuottoja, ainakin jos tulevaisuus muistuttaa ollenkaan viimeisiä 17 vuotta.
Kun Ukrainan sodasta joskus taas päästään eroon, osakemarkkina lähtenee taas ylöspäin. 

Työeläkerahastojen duraatio on luokkaa 15 vuotta, minkä lisäksi vakavaraisuuspääoman siirtyminen rahastoihin lisää viivettä edelleen.
Tämä tarkoittaa, että yhden vuoden sijoitustuottojen heilahtelu ei juuri vaikuta eläkkeiden maksuun rahastoista. 
Nämä laskelmat tukevat sitä, että osakepainoa olisi voinut hyvinkin talouden myrskyistä huolimatta nostaa enemmän jo vuodesta 2007. 
Korkeampi osakepaino olisi tarkoittanut, että TyELissä olisi ollut 8-11 mrd euroa enemmän sijoitusvaroja kesällä 2022.
Osakepainon kasvattamiseen liittyy toki paljon erilaisia mietittäviä asioita, mm. se miten asia on järkevä toteuttaa. 

Työeläkkeiden rahoitus lepää noin kolmanneksen verran rahastoinnin ja sijoitustuottojen varassa.
Suurimmalta osin rahoitus riippuu kuitenkin töissä olevista maksettavien eläkemaksujen varassa. 
Siis sen, että Suomessa kannattaa tehdä työtä. Sijoitusriski on siten vain osa työeläkkeiden rahoitukseen liittyvää riskiä.

Osakkeiden tuotot ovat parempia kuin bondien, mutta myös niiden riski on suurempi. Pitkällä aikavälillä suuremmasta
riskistä pitää saada suurempi korvaus. Näin on myös historiassa tapahtunut. Ellei maailma muutu täysin, tulevat
osakkeet olemaan bondeja parempi sijoitusmuoto myös jatkossa, aivan kuten osakepainon reippaampi nostaminen olisi kannattanut
tässä tarkastellulla periodilla. 

Johtopäätökset
=====

Jälkiviisaus on toki aina vähän tympeää. Silti on aiheellista kysyä, onko työeläkkeissä otettu liian vähän sijoitusriskiä
erityisesti eläkejärjestelmän pitkä horisontti huomioiden. Näiden laskelmien mukaan sijoitusriskiä olisi
kannattanut ottaa tällä vuosituhannella tehtyä enemmän. Helpoimmin sijoitusriskin kasvattaminen onnistuisi 
osakepainoa tavalla tai toisella nostamalla. 
